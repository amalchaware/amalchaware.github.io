---
title: "हिरना"
excerpt_separator: "<!--more-->"
comments: true
categories:
  - ब्लॉग पोस्ट
tags:
  - संगीत
  - कबीर
  - कुमार गंधर्व
  - निर्गुणी भजन
---
चैत्रातल्या पंचमीच्या दुपारची वेळ. मी काही कामाने प्रवास करतोय. काही दिवसांआधी झालेल्या पावसाने हवेतील धूळ पूर्ण खाली बसली असेल म्हणून की काय, पण अगदी स्वच्छ प्रकाशाने सर्व आसमंत न्हाहून निघालेला आहे.
<!--more-->
पळसांचा लाल रंग तर रत्नांसारखा झळाळतोय. तुरळक हिरवी गवताची पाती पण कुठेकुठे चमकून जातायत. तापमान फार नाही पण उन्हाचा चटका मात्र जाणवतोय. हे सगळं बघतांना मला कुमारजींच्या “टेसूल बन फूले” ची अनिवार तलफ येते, आणि मी ती चीज लावतो सुद्धा. भरधाव मागे पडत जाणारा रस्ता, आजूबाजूच्या रानात तरारलेला पळस आणि “टेसुल बन फूले” चे सूर! प्रवास सुखात होतोय. हळूच किंचित झोप येतेय.

{% include responsive-embed url="https://www.youtube.com/embed/KodmDxCd8q8" ratio="16:9" %}

जागृतीच्या आणि झोपेच्या सीमेवर असतांनाच ते गाणं संपतं आणि कुमारजींचा सूर पुन्हा कानावर पडतो, “हिरना ऽऽ समझ बुझ चरना”! कबीर आणि कुमारजी! या सम हीच असणारी ही जोड! कुमारजींनी हे भजन विभासमध्ये बांधलेय. अनवट रागांचे बादशहा असणारे कुमारजी कबीराच्या शब्दांना सुरात बांधतांना अगदी सरळ सोपे राग निवडतात. कबीर आणि श्रोत्यांच्या आड अगदी संगीताला पण येऊ देत नाहीत!

कबीर सांगतोय: “हिरना समझ बुझ वन चरना! हिरना म्हणजे हरिण हे मनाचे रूपक. अतिशय चंचल असणाऱ्या आणि मृगजळाप्रमाणे अप्राप्य संसारिक सुखांमागे धावणाऱ्या मनासाठी हे रूपक अचूकच आहे.
कुमारजी गाताना "हि ऽऽ रना" असे आंदोलन घेतात आणि पुन्हा पुन्हा “हिरना” हा शब्द गातात. मनाचा चंचलपणा, कबीराची करूणा आणि रागाचे स्वरूप अशा सर्वच गोष्टी ते ह्या पुनरावृत्तीतून दाखवत असतात.

पुढे कबीर म्हणतात. “एक बन चरणा, दुजे बन चरना, तिजे बनमे पग नाही धरना”

काय आहेत ही वने? प्रथम वन आहे निर्गुण निराकाराच्या अनुभूतीचे. कबीर सांगतात, हे मना, ह्या वनात मनसोक्त विचरंण कर. दुसरे वन आहे मनाच्या, जाणिवेच्या पातळीवर निर्गुणांचे ध्यानरूप. ह्याही वनात हे मना, तू नि शंक विचरण कर. पण तिसऱ्या वनात मात्र पाय सुद्धा ठेवू नकोस कारण हे तिसरे वन आहे संसारिक सुखाभासाचे! आणि "तिजे बनमें पाच पारधी तिनके नजर नाही पडना ” कारण ह्या संसाराच्या वनात पंचेंद्रिय रुपी पाच पारधी आहेत. त्यांच्या नादाला हे मना, तू लागूच नकोस...

कबीराचे चिरंतन शब्द कुमारजींच्या धारदार आवाजात गुंफून मनाचा ठाव घेत राहतात. विभास रागाच्या अंगाने जाताजाता गंधार आणि पंचमाची ग- प- प-ग अशी वेधक लयकारी या रागाला वेगळ्याच उंचीवर नेते. आणि कुमारजींचे गाणे इतके सहजसुंदर की असली कुठली चमत्कृती त्यांना करावी लागत नाही. गाण्याच्या ओघात सहजपणे लयकारी येते, पण आशय अधिकच गहिरा करून जाते. विभासमध्ये धैवत (ध) सहसा कोमल असतो पण एखाद्या गोऱ्या गालावर तीट लावावी तसा कुमारजींचा शुद्ध धैवत विभासाचे सौंदर्य अजूनच खुलवते.

कबीर सांगतोय “पाच हिरना, पच्चीस हिरनी, उनमे एक चतुर नाही”

हे मन, हा उपयोग इतका इंद्रियाच्या विषयात गुरफटतो की तो इंद्रियरूपच होतो. आणि भटकायला लागतो म्हणूनच एका हरणाची पाच हरणे होतात आणि ह्या पाच इंद्रियांच्या प्रत्येकी पाच पाप प्रवृत्ती अशा पंचवीस हरिणी होतात. हरिणी काय म्हणून? तर जसे हरिण हरिणीकडे आकर्षित होते तसेच ही पंचंद्रिये पापांकडे आक्रुष्ट होतात म्हणून त्या प्रवृत्ती हरिणी ! पण बाबा रे, ह्यात एकही चतुर म्हणजे कल्याणकारी प्रवृत्ती नाही...

शास्त्रीय संगीतामध्ये लयकारी सूर ताल ह्यांचे महत्त्व अनन्यसाधारण. त्यामुळेच की काय, पण शब्दोच्चारावर बरेचदा फार लक्ष दिले जात नाही. पण कुमारजी ह्या बाबतीतही निराळेच आहेत! स्पष्ट आणि अर्थवाही शब्दोच्चारच नव्हे तर “समझ” ह्या शब्दातल्या झ वर येणारा आघात, पच्चीस या शब्दाचे वजन, असली बारीक अवधाने पण ते सतत सांभाळतात. आणि ती सुद्धा अगदी विनासायास!

आता कबीराच्या शब्दांचा, संवेदनेचा रंग अजून गहिरा होतोय. तो सांगतोय “तोहे मार मांस बिकायेंगें, तोरे खाल का करेंगे बिछोना”!

वरकरणी अगदी विचित्र वाटणारी ही रूपके पण अर्थ मात्र गूढ आणि गंभीर! कबीर सांगतोय, ”हे मना, ह्या इंद्रियाजन्य सुखाच्या नादाला लागलास की तुझ्या निर्गुण निराकाराचा घात झालाच समज ! तुझ्याच स्वभावाचा घात करून हा संसार आश्रय घेतोय. म्हणजेच तुझ्याच आश्रयाने तुझा शत्रू वाढतोय हे समज ना!"

मग "कहत कबीरा, सुन भाई साधो, संतगुरु के चरण चित्त धरना”

हे जीवा, हे आत्मन, त्या सदगुरूंचा उपदेश, त्यांचे स्मरण, सतत करीत राहा म्हणजे ह्या संसारात अडकणार नाहीस...

कुमारजी ह्या उपदेशाला सुरांचा साज चढवत असतात. मनावर गारुड करत जाणारी ही मैफिल आता शेवटाला जातेय. तिहाई येते आणि गाणे थांबते. उरते ती एक नि:शब्द शांतता, एक सन्नाटा. काही क्षणात तंद्रीत गेलेले चित्त जागेवर येते. आपोआपच टाळी वाजवावीशी वाटते. पण त्याआधीचा स्तब्धपणा हीच त्यांच्या सुरांना आणि कबीराच्या शब्दातून व्यक्त होणाऱ्या रसरशीत जीवनानुभवाला मिळालेली सर्वात मोठी दाद असते. टाळ्यांच्या आधीचा तो क्षण-दोन क्षणांचा सन्नाटा कलाकाराला खूप काही देऊन जात असतो.
माझी पण तंद्री तुटते. पुन्हा कामांचा विचार सुरू होतो. रोजच काही ना काही असे क्षण येतात की मनाची, बुद्धीची कसोटी लागते. आणि मग कबीर सांगू लागतो, “समज बूझ चरना!”. सद्सदविवेक जागा ठेव तरच तरशील! जागते रहो!
