---
title: "आजचा शब्द: ऋणानुबंध"
excerpt_separator: "<!--more-->"
comments: true
categories:
  - ब्लॉग पोस्ट
tags:
  - शब्द
---

हा शब्द "ऋण + अनुबंध" असा बनलेला आहे. या शब्दाचा विशेष अर्थ बघण्याआधी  "अनुबंध"  आणि "संबंध"  या दोन शब्दांचा अर्थ समजून घेणे आवश्यक आहे.
<!--more-->

संबंध हा शब्द सम् + बंध असा तर अनुबंध हा शब्द अनु + बंध असा बनलेला आहे. 

सम् या उपसर्गाचा अर्थ एकत्रित किंवा जवळचा असा आहे. म्हणून संबंध म्हणजे जवळीक किंवा नाते निर्माण झाल्यामुळे तयार होणारा बंध. हिंदीतील "समधी" हा शब्द संबंधी या शब्दाचे रूप आहे. मुलाच्या किंवा मुलीच्या विवाहामुळे ज्यांच्याशी संबंध तयार झाला ते संबंधी म्हणजेच हिंदीत समधी. 

"अनु" या उपसर्गाचा अर्थ नंतर किंवा पुढचा असा होतो. जसे अनुज म्हणजे नंतर जन्मलेला म्हणजेच लहान भाऊ. अनुबंध म्हणजे कुठल्यातरी कारणानंतर किंवा प्रक्रियेनंतर तयार झालेला बंध. अनुबंध या शब्दांमध्ये कुठेतरी करार किंवा काही पूर्वेतिहास याचा भाग असतो. 

एखाद्या व्यक्तीशी आपला फारशी पूर्वीची ओळख किंवा काही नाते नसतानाही अत्यंत घनिष्ट संबंध तयार होतो. पुलंनी याचे वर्णन फार छान केले आहे.ते म्हणतात, "एखाद्या माणसाची आणि आपली वेव्हलेंग्थ का जुळावी आणि का जुळू नये याला काही उत्तर नाही!" नेमकी हीच बाब ऋणानुबंध या शब्दातून दिसते. एखाद्या व्यक्तीवर आपले काहीतरी पूर्वजन्मातले ऋण असावे आणि ते फेडण्यासाठीच जणू ती व्यक्ती आपल्या सोबत अनायास यावी इतका अनपेक्षित पण जवळचा संबंध ऋणानुबंध या शब्दातून अभिप्रेत असतो. ह्या व्यक्तीच्या जवळीकीचे फारसे सयुक्तिक कारण आपल्याला किंवा त्या व्यक्तीलाही सांगता येत नाही त्यामुळेच काहीतरी पूर्वजन्मातले ऋण असावे अशी कल्पना केलेली आहे. याच भूमिकेचा थोडा वेगळा अर्थ सांगणारा एक संस्कृत श्लोक फार प्रसिद्ध आहे:

> ऋणानुबंधरूपेण पशुपत्नीसुतलयाः।
> ऋणक्षये क्षयं यान्ति तत्र का परिदेवना|

माणसाला ज्यांच्याबद्दल आपुलकी असते ते गोधन, पत्नी, मुले व घर हे सर्व ऋणानुबंधरूपाने त्याला मिळाले आहेत. जसा या ऋणांचा क्षय होतो तसे हे सर्व नाहीसे होतात. तर यात शोकाचे काय कारण आहे?

भावार्थ असा की ही सर्व सुखे ही कर्मबंधानेच मिळालेली आहेत आणि त्या कर्माचा कालावधी संपला की ती निघून जाणारच आहेत त्यामुळे त्याचा शोक करण्यासारखे काही नसते. 

रोजच्या भाषेमध्ये मात्र या शब्दाचा उपयोग काहीही कारण नसताना जुळलेला संबंध अशा अर्थाने केला जातो.  *जसे:  त्याचा माझा काय ऋणानुबंध असेल ते माहित नाही पण त्या अनोळखी माणसाने मला खूप मदत केली.*
