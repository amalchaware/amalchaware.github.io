---
title: "उड जायेगा..."
excerpt_separator: "<!--more-->"
comments: true
categories:
  - ब्लॉग पोस्ट
tags:
  - संगीत
  - कबीर
  - कुमार गंधर्व
  - निर्गुणी भजन
---
पौष पौर्णिमेच्या आसपासचा दिवस. वेळ सकाळी पावणे सहाची. मी नेहमीप्रमाणे वनोद्यानात फिरायला आलोय.
<!--more-->

{% include responsive-embed url="https://youtu.be/mKc3gy-SHmE?feature=shared" ratio="16:9" %}

थंडीचा कडाका जोराचा आहे. नुकताच बारीक पाऊस पडून गेल्यामुळे दाट धुक्याची चादर सर्वत्र पसरली आहे. आकाशातल्या चंद्रबिंबाचा प्रकाश पण अगदी धूसर दिसतोय पण त्याच प्रकाशामुळे धुक्याला सुद्धा एक गूढ प्रभा मिळालीय.

रस्ता फार धुक्यात गुरफटून गेलाय. पावलांचा आवाज पण दबका होतोय. आजूबाजूला कोणी असेलही तर दृष्टीस पडतच नाहीये. नीरव शांततेला अगदी पक्षांची किलबिल पण छेदत नाहीये. साऱ्या आसमंतावर फक्त चंद्रबिंबाची रत्नाकीळ प्रभा आणि रस्त्यांवरच्या दिव्यांचे दूरपर्यंत दिसणारे प्रकाशगोल ह्यांचेच अधिराज्य आहे.

मी चालायला सुरुवात करतो. पूर्ण उद्यानात मी एकटाच आहे की काय अशा विलक्षण शांततेत पावले पडू लागतात. सवयीनेच कानात इयरफोन लावतो आणि मोबाईलवर संगीत सुरू होते. असलेल्या सर्व संगीतापैकी कुठलीही चीज यादृच्छिक (Random) वाजावी असेच सेटिंग आहे.

सुरुवात बासरीच्या सुरांनी होते.  शांततेत ललत रागाचे सूर अविट गोडीचे वाटतात. हा तुकडा संपला की काय लागणार हे कुतूहल आहेच. ललत संपतो आणि एक  चिरपरिचित आवाज कानावर पडू लागतो. हा स्वर आहे पं. कुमार गंधर्वांचा.

पहिल्या आलापीतच त्यांचा स्वर मनाचा ताबा घेतो. आलापी संपताच एक अगदी छोटासा निशब्दतेचा क्षण येतो. ह्या अल्प विरामातच कुमारजी खूप काही गाऊन जातात. निशब्द असणाऱ्या अनहदाशीच नाते जोडून जातो हा विराम ! आणि मग कबीराचे शब्द कुमारजींच्या आवाजात भिजून कानात झरायला लागतात. “उड जायेगा”…….

कुमारजींचा आवाज हे एक विलक्षण प्रकरण ! क्षयामुळे एक फुफ्फुस निकामी झालेले. त्यामुळे आवाजाचा पल्ला आणि दमसास फार मोठा नाही. मध्यम आणि तार सप्तकातच जास्तीत जास्त विहरणारा आवाज आहे त्यांचा ! पण अतिशय सुरेल आणि तितकाच धारदार. कबीराच्या निर्गुणी भजनांची करुणा आणि मस्ती दोन्ही अचूक पकडणारा. रेशमी कट्यारी सारखा मनाचा वेध अलवारपणे घेणारा.

आणि कबीराचे शब्दही तेवढेच विलक्षण ! हा खऱ्या अर्थाने अवलिया माणूस. कुठल्यातरी जगावेगळ्याच तालावर चालणारा. मनात सतत उचंबळणारा निर्गुण निराकाराचा अनुभव सुद्धा “निर्गुण गुण गाऊंगा” असा तो शब्दबद्ध करत असतो. त्यामुळे अलौकिकाचा स्पर्श घेऊन आलेले शब्द आहेत हे ! कबीराची एक स्वतःची भाषा आहे. आत्म्याला तो “हंस” म्हणतो तर शरीराला “देस”. म्हणूनच “रहना नही देस विराना” असा अनुभव तो सतत सांगत असतो. स्वतःच्याच मस्तीत वावरणाऱ्या पण परम कारूणिक असणाऱ्या  कबीराच्या शब्दांची जातकुळीच वेगळी.

कबीराचे काव्य आणि कुमारजींचा सूर हा तर अगदी मणीकांचन योग ! कुमारजींच्या भावगर्भ धारदार सुरांमध्ये चिंब भिजून आलेले कबीराचे शब्द जाणिवेच्या नव्हे तर नेणिवेच्या पण पल्याड जाऊन थेट अंतर्मनातच उतरतात. पार गारुड करतात.

कबीर सांगतोय, “उड जायेगा हंस अकेला जग दर्शन का मेला.”

शेवटी हा आत्मा शरीर आणि दुनिया सोडून निघून जाणार एकटाच अनंताच्या प्रवासाला. आजूबाजूला जे काही दिसतेय ते सर्वच फक्त दिखावा आहे, अशाश्वत आहे.

“पात गिरे तरूवरसे, फिर मिलना दुहेला.”

झाडावरून पान गळाले ते पुन्हा झाडाला लागणे जसे अशक्य तशीच सर्व नातीगोती आणि संबंध तुटतील ते पुन्हा न मिळण्यासाठीच.

“लग गया पवन का रेला, ना जानू किधर गिरेगा”

हे झाडावरून गळलेले पान जसे वाऱ्याच्या झोताबरोबर उडायला लागले की कुठे जाऊन पडेल ते कुणाला सांगता येणार ? तसाच हा आत्मा कुठे जाईल हे पण कुणाला कधी समजलेय का ?

"गुरू की करनी गुरू जायेगा, चेले की करनी चेला.."

तुमची गती ठरणार फक्त आणि फक्त तुमच्या कर्मांनीच. गुरूला त्याच्या कर्माची फळे मिळणार तर शिष्याला त्याच्या. नाहीतरी यमाच्या दरबारात कोण गुरु, कोण शिष्य, कोण ज्ञानी आणि कोण मूर्ख ?  तिथे तर एकच कायदा: ज्याचे जैसे कर्म तैसे त्याचे फळ !

कुमारजींच्या कारूण्याने ओतप्रोत भरलेल्या पण तेवढ्याच बेगुमान स्वरातून कबीर तर आता रंध्रारंध्रामध्ये भिनू लागलाय !

तो सांगतोय, “बाबा रे, त्या निर्गुण, निराकाराचे चैतन्याचे स्मरण कर, त्याचाच आश्रय घे तरच तरशील !”

दूर क्षितिजावर आता तांबडे फुटतेय. धुके पण विरळ होऊ लागलेय. ही गानसमाधी  संपूच नये असे वाटतेय. पण ती संपतेच. उगवत्या सूर्याला वंदन करावे तसे कुमारजी तिहाई घेतात आणि थांबतात.

आता काही नवीन ऐकावे वाटतच नाही. जीवनाच्या स्वरूपाला गवसणी घातल्यामुळे की काय पण आता निशब्दताच बरी वाटतेय.

पावलांचा वेग वाढतो. फिरणेही संपते. दिनक्रम सुरू होतो. सर्वांनाच भोगावे लागणारे उद्वेगाचे, दुःखाचे क्षण चुकत नाहीतच. मी खंतावतो, निराश पण होतो. एकटाच विचार करत बसतो. आणि अंतर्मनात झिरपलेला कबीर सांगू लागतो. “उड जायेगा ! This, too shall pass !! हे दुःख विषाद हे पण तर क्षणिकच ना ! मग उठ ना….
मी उठतो, चालू लागतो. सोबतीला कबीर घेऊन! ……..
